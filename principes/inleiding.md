Inleiding
=========

Digitaal Stelsel Gebouwde Omgeving
----------------------------------

In 2019 hebben 37 organisaties, waaronder Geonovum, zich met de ondertekening
achter de digitaliseringsdeal (digiGO) geschaard. Hiermee hebben overheid,
opdrachtgevers, de brancheverenigingen van de bouwsector, de installatiesector
en de toeleverende industrie en kennisinstellingen, afgesproken dat zij samen
inzetten op: deelbare, herbruikbare en toegankelijke informatie, nieuwe functies
en geavanceerde werkwijzen en innovatie voor de gebouwde omgeving.

Om waardevolle toepassingen van [data](#data-datasets-en-metadata) mogelijk te maken, moet data beter
beschikbaar en toegankelijk worden gemaakt, zodat data kan gaan stromen. Er is behoefte aan een
afsprakenstelsel dat zorgt voor veilige, betrouwbare en gecontroleerde toegang
tot data in de bouwsector. Alle ketenpartners die actief zijn in de toeleverketen en/ of in de 
verschillende fases van de levenscyclus van een bouwwerk kunnen met deze afspraken
makkelijk en veilig gebruikmaken van reeds beschikbare data. Dit vergt
sector brede afspraken over uitwisseling, eigenaarschap en organisatie van data.
Dat is de voornaamste reden dat [digiGO het initiatief Digitaal Stelsel Gebouwde Omgeving
(DSGO) is gestart](https://digigo.nu/over+digigo/wat+is+digigo/default.aspx), om te werken aan de toegankelijkheid van data in de gehele
keten.

De bouwsector heeft sterke behoefte aan regie om samenhang te creëren in een DSGO. De behoeftes 
van publieke en private organisaties naar data-uitwisseling zijn samengevat in 34 use cases, 
verdeeld over zes thema’s. Denk bijvoorbeeld aan stikstofreductie, duurzaamheid en circulariteit. 
Het DSGO regisseert samenhang in de bouwinformatieketen, door samen met de stakeholders te komen 
tot een set van afspraken over het delen en uitwisselen van data. 

Opdracht
--------

Geonovum is door het ministerie van Ministerie van Binnenlandse Zaken en Koninkrijksrelaties 
gevraagd om in samenwerking met het BIM Loket en CROW de richtinggevende principes te formuleren 
in de vorm van een adviesrapport voor het ontwerp van een Digitaal Stelsel Gebouwde Omgeving (DSGO).
Dit adviesrapport, in aanvulling op 34 ‘use cases’ (als concept bouwstenen voor het DSGO), gegroepeerd in zes thema’s, geeft de uitdagingen 
aan op het gebied van publieke waarden en is voor het ministerie van BZK de start om het gesprek 
aan te gaan hoe publieke waarden en het DSGO zullen gaan samenwerken. 

Doel en resultaat
-----------------

Doel van het adviesrapport is richtinggevende principes te formuleren voor het
ontwerp van een Digitaal Stelsel Gebouwde Omgeving (DSGO). Deze richtinggevende
principes dragen bij aan sector brede afspraken over uitwisseling, eigenaarschap
en organisatie van data met als resultaat veilige, betrouwbare en gecontroleerde
toegang tot data in de bouwsector, zodat alle ketenpartners die actief zijn in
de verschillende fases van de levenscyclus van een bouwwerk met deze afspraken
makkelijk en veilig gebruik van reeds beschikbare data kunnen maken. Dit draagt 
vervolgens bij aan het realiseren van belangrijke maatschappelijke doelen als de 
energietransitie, circulair bouwen en stikstofreductie. Het DSGO draagt bij aan het 
beschikbaar stellen van de benodigde informatie om investeringen te doen en besluiten 
te nemen voor deze transities in de gebouwde omgeving. Het
adviesrapport id door Geonovum opgesteld in samenwerking met BIM Loket en CROW.

Aanpak
------

Voor de totstandkoming van dit adviesrapport hebben we verkend in hoeverre afspraken over uitwisseling, 
eigenaarschap en organisatie van data noodzaak zijn voor veilige, betrouwbare en gecontroleerde toegang 
tot data in de bouwsector en kunnen worden geduid in de vorm van richtinggevende principes. Hiervoor zijn 
eerst uitgangspunten, randvoorwaarden en eisen van belang die de richtinggevende principes dienen, waarna 
de uitwerking in bijvoorbeeld een doelarchitectuur of verdere uitwerking in een Project Start Architectuur 
(PSA) of Stelselarchitectuur (SA) door het [Programma DSGO](https://www.digigo.nu/nieuws/2157352.aspx) kan 
plaats vinden. Geonovum maakt hiervoor hergebruik van ervaringen uit eerdere adviestrajecten voor (doorontwikkeling van) digitale stelsels 
voor onder meer Digitaal Stelsel Omgevingswet (DSO), Objectidentificering (UOI) en samenhang geo(basis)registraties. 
CROW zet kennis en ervaring met dataprincipes in als kennisinstituut voor infrastructuur, openbare ruimte, 
verkeer en vervoer, en werk en veiligheid. Digitaal samenwerken in de gebouwde omgeving op basis van open 
standaarden en richtlijnen is de basis voor het BIM Loket.
Met dit als vertrekpunt zijn participatie en publieke waarden, ontwerp principes en FAIR-principes de rode 
draad geworden voor dit adviesrapport. De principes zijn niet in een hiërarchisch volgorde opgenomen in dit 
rapport; alle principes hebben elkaar nodig en versterken elkaar.

**Participatie en publieke waarden**

Het DSGO maakt participatie en co-creatie mogelijk tussen alle publieke en
private partijen die een belang hebben bij informatie over de gebouwde omgeving. Participatie en co-creatie worden geoperationaliseerd door publieke waarden zoals inclusiviteit en betrokkenheid (zie [hoofdstuk vier](#publiekewaarden)).
Het DSGO is in die zin een belangrijke dataspace voor de samenleving om zich te
verhouden tot alle data over de gebouwde omgeving. Dat vraagt om spelregels
gebaseerd op publieke waarden die de samenleving reflecteren. De belangrijkste
overweging hierbij is dat bij de keuzen die gemaakt worden ten aanzien van het
ontwerp en de implementatie van het DSGO, alsmede in het gebruik van de het
DSGO, de gelijkwaardigheid van de informatiepositie van alle betrokkenen, voorop
staat. Een gelijkwaardige informatiepositie is alleen mogelijk bij een even hoge mate van begrip.  

**Ontwerpprincipes**

Het DSGO staat in de bredere context van de digitalisering en [dataficering](https://www.digitaleoverheid.nl/nieuws/dataficering-is-een-gamechanger/) van de
samenleving en vertegenwoordigt een groot deel data over de gebouwde omgeving. De digitale
en fysieke wereld raken elkaar steeds meer ook ten aanzien van de gebouwde
omgeving. In Europa en Nederland leggen we daarbij de nadruk op publieke
waarden, die concreet gemaakt zijn, of worden, in EU-wetgeving rondom het gebruik
van data en technologie. Publieke waarden zijn dus randvoorwaardelijk voor het
verantwoord organiseren en inzetten van het DSGO. Deze waarden komen voort uit
universele mensenrechten. Denk aan gelijkheid, vrijheid, menselijke waardigheid,
autonomie en veiligheid. We vertalen deze waarden in een aantal ontwerpprincipes
dat leidend zal zijn voor het DSGO, zowel voor het ontwikkelen van het DSGO,
als ook voor het gebruik, onderhoud, beheer en de governance van het DSGO.

**FAIR-principes**

FAIR zorgt voor een betere samenwerking om informatie zo beter te kunnen beveiligen,
makkelijker uit te wisselen en toegankelijker te maken voor iedereen. Dat is hoe
open standaarden de samenwerking bevorderen tussen de overheid, burger en het
bedrijfsleven. De FAIR-principes zijn een hulpmiddel daarin: het doel van de
principes is het hergebruik van waardevolle data mogelijk maken. De FAIR-principes
dwingen geen standaarden af, maar moedigen communities aan om data
en diensten vindbaar, toegankelijk, uitwisselbaar en herbruikbaar te maken. In
lijn met het doel van dit adviesrapport nemen we de FAIR-principes als basis
voor het formuleren van de principes voor het DSGO.

Tijdens het schrijven heeft, onder leiding van de opdrachtgever het ministerie van BZK, een informele 
consultatie plaatsgevonden van de conceptversie van dit adviesrapport. De schrijvers 
hebben deze waardevolle ervaringen en kennis gewogen en meegenomen in het voorliggende document. 

Afbakening
----------

Met de richtinggevende principes in dit adviesrapport brengen we onder de aandacht waarom, 
hoe en wat nodig is om data te laten stromen vanuit het perspectief van het publiek belang. 
Voor het ministerie van BZK is dit de start van het gesprek hoe publieke waarden in het DSGO 
zullen worden geborgd. Dit adviesrapport is geen ontwerp, geen doelarchitectuur of globale architectuurschets
van het Digitaal Stelsel Gebouwde Omgeving, het is geen aanzet tot het ontwikkelen of beheren 
van standaarden daarvoor. Voor de beheervraagstukken rondom het DSGO verwijzen we naar het 
programma-spoor governance & beheer van het DSGO. 

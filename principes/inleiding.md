Inleiding
=========

Digitaal Stelsel Gebouwde Omgeving
----------------------------------

In 2019 hebben 37 organisaties, waaronder Geonovum, zich met de ondertekening
achter de digitaliseringsdeal (digiGO) geschaard. Hiermee hebben overheid,
opdrachtgevers, de brancheverenigingen van de bouwsector, de installatiesector
en de toeleverende industrie en kennisinstellingen afgesproken dat zij samen
inzetten op: deelbare, herbruikbare en toegankelijke informatie, nieuwe functies
en geavanceerde werkwijzen en innovatie voor de gebouwde omgeving.

Om waardevolle toepassingen van data mogelijk te maken, moet data beter
beschikbaar en toegankelijk worden gemaakt. Dit vergt sector brede afspraken
over uitwisseling, eigenaarschap en organisatie van data. Dat is de reden dat
digiGO het initiatief Digitaal Stelsel Gebouwde Omgeving (DSGO) is gestart, om
te werken aan de toegankelijkheid van data in de gehele keten. Het DSGO is een
programmalijn binnen digiGO. De sector heeft sterke behoefte aan regie om
samenhang te creëren binnen het DSGO. De behoeftes van publieke en private
organisaties naar data-uitwisseling zijn samengevat in 34 use cases, gegroepeerd
in zes thema’s. Stikstofreductie is daar onderdeel van, naast andere thema’s als
duurzaamheid en circulariteit. Het DSGO regisseert samenhang door te komen tot
een set van afspraken over het uitwisselen van data tussen organisaties. Het
DSGO helpt digitalisering in de bouw- en installatie sector, en maakt
stikstofreductie daarmee mogelijk.

De overheid, in de rol van het ministerie van Binnenlandse Zaken en
Koninkrijksrelaties (BZK), moet hier een rol als aanjager in nemen wil het DSGO
een kans van slagen hebben. Daarnaast zal de overheid, in haar rol van
opdrachtgever (o.a. Rijksvastgoedbedrijf, provincies), in haar rol van Bevoegd
Gezag en vanuit haar verantwoordelijkheid voor het klimaatakkoord hier zelf ook
van profiteren.

Met het opstellen van richtinggevende principes, in aanvulling op 34 ‘use
cases’, gegroepeerd in zes thema’s, wordt er met dit adviesrapport input
geleverd voor het ontwerp van een Digitaal Stelsel voor de Gebouwde Omgeving.
Deze principes gecreëerd in samenwerking met de onderdelen van BZK (Bouwwijzer)
dragen bij aan het co-creatieproces om tot DSGO te komen en de sector brede
afspraken over uitwisseling, eigenaarschap en organisatie van data met als
resultaat veilige, betrouwbare en gecontroleerde toegang tot data in de
bouwsector: in verbinding en in samenhang.

Doel en resultaat
-----------------

Doel van het adviesrapport is richtinggevende principes te formuleren voor het
ontwerp van een Digitaal Stelsel Gebouwde Omgeving (DSGO). Deze richtinggevende
principes dragen bij aan sector brede afspraken over uitwisseling, eigenaarschap
en organisatie van data met als resultaat veilige, betrouwbare en gecontroleerde
toegang tot data in de bouwsector. Het adviesrapport stelt Geonovum op in
samenwerking met BIM Loket en CROW.

De richtinggevende principes die bij het ontwerp en realisatie van het DSGO in
acht genomen dienen te worden, borgen het publiek belang voor bijvoorbeeld
publieke waarden rondom digitalisering, de fysieke leefomgeving en de economie.
Maar ook robuustheid, toekomstvastheid en stapsgewijze groei van het DSGO.

Om dit doel te bereiken maken we in het adviesrapport onderscheid naar
uitgangspunten, randvoorwaarden en eisen. Bij elk van de richtinggevende
principes zorgt het publiek belang alsmede de publieke waarden de basis voor de
verbinding en de samenhang.

Aanpak
------

Voor de uitvoering van deze opdracht stelt Geonovum samen met BIM Loket en CROW
de volgende aanpak voor.

### Processtappen

**Stap 1. Voorbereiding** Geonovum maakt met 2-3 eigen experts een eerste aanzet
van principes op het gebied van onder meer openheid, toegankelijkheid,
interoperabiliteit, authenticiteit en verantwoordelijkheid (governance) voor het
Digitaal Stelsel Gebouwde Omgeving (DSGO). Geonovum maakt hiervoor hergebruik
van ervaringen uit eerdere adviestrajecten voor (doorontwikkeling van) digitale
stelsels voor onder meer Digitaal Stelsel Omgevingswet (DSO),
Objectidentificering (UOI) en samenhang geo(basis)registraties. We werken aan
het rapport in een open/ publieke omgeving waardoor meerder mensen van
verschillende organisaties tegelijkertijd aan het rapport kunnen werken.

**Stap 2. Uitbreiding** In een workshopachtige setting breidt Geonovum samen met
experts van BIM Loket en CROW de eerste aanzet van principes uit. In 3-4
dagdelen zullen de principes worden verbreed, verfijnd en waar mogelijk
geconcretiseerd zonder de implementatievrijheid in latere uitwerking te
beperken. Het tussenresultaat van het adviesrapport met richtinggevende
principes (versie 0.3) zal met enkele intimi-organisaties (zoals Innopay) worden
getoetst.

**Stap 3. Toetsing** Na stap 2 zal Geonovum samen met BIM Loket en CROW een
bredere klankbordsessie (workshop, 1 dagdeel) organiseren. De concept-principes
zullen door middel van een informele consultatie gericht aan 5 tot maximaal 10
samen met BZK te bepalen organisaties worden tijdens een klankbordsessie
gepresenteerd (waaronder Innopay, de programma’s Bouwwijzer en MedMij,
verschillende directoraten/ programma’s van BZK, andere departementen, publieke
partijen). De presentatie heeft tot doel het creëren van draagvlak en het kunnen
ingaan op vragen en discussie. Na afloop van klankbordsessie krijgen de
organisaties 2 weken gelegenheid om principes te reviewen, en verbetersuggesties
aan te dragen.

**Stap 4. Afronding** Geonovum verwerkt samen met BIM Loket en CROW de
verbetersuggesties uit de informele consultatie/toetsing. Waar dat wel kan
worden de verbetersuggesties doorgevoerd in de principes, waar dat niet kan als
gevolg van te veel discussie/divergentie worden deze verbetersuggesties als
aandachtspunt voor nadere afstemming/uitwerking opgenomen (issuelijst). Het
resultaat van de vierde en laatste stap is versie 0.99 van het adviesrapport met
richtinggevende principes. Geonovum levert dit rapport ter
vaststelling/besluitvorming in begeleidings-/stuurgroep aan de opdrachtgever op.

### Participatie en publieke waarden

Het DSGO maakt participatie en co-creatie mogelijk tussen alle publieke en
private partijen die een belang hebben bij informatie over de gebouwde omgeving.
Het DSGO is in die zin een belangrijke dataspace voor de samenleving om zich te
verhouden tot alle data over de gebouwde omgeving. Dat vraagt om spelregels
gebaseerd op publieke waarden die de samenleving reflecteren. De belangrijkste
overweging hierbij is dat bij de keuzen die gemaakt worden ten aanzien van het
ontwerp en de implementatie van het DSGO, alsmede in het gebruik van de het
DSGO, de gelijkwaardigheid van de informatiepositie van alle betrokkenen, voorop
staat.

### Ontwerpprincipes

Het DSGO staat in de bredere context van de digitalisering & dataficering van de
samenleving en vertegenwoordigt alle data over de gebouwde omgeving. De digitale
en fysieke wereld raken elkaar steeds meer ook ten aanzien van de gebouwde
omgeving. In Europa en Nederland leggen we daarbij de nadruk op publieke waarden
, die concreet gemaakt zijn of worden in EU-wetgeving rondom het gebruik van
data en technologie. Publieke Waarden zijn dus randvoorwaardelijk voor het
verantwoord organiseren en inzetten van het DSGO. Deze waarden komen voort uit
universele mensenrechten. Denk aan gelijkheid, vrijheid, menselijke waardigheid,
autonomie en veiligheid. We vertalen deze waarden in een aantal ontwerpprincipes
die leidend zullen zijn voor het DSGO, zowel voor het ontwikkelen van het DSGO,
als ook voor het gebruik, onderhoud en de governance van het DSGO.

Deze ontwerpprincipes zijn:

1.  *Radicaal open en transparent*: dit principe slaat zowel op de ontwikkeling
    van het DSGO als de uikomst ervan. Ontwerpproces: namelijk dat dit in een
    open en transparant proces ontwikkeld wordt, waarbij alle belanghebbenden
    inzicht krijgen en invloed hebben op de ontwikkeling. Uitkomsten: Data,
    algoritmen en technologie zijn navolgbaar, herleidbaar en begrijpelijk. Voor
    de onderliggende ingrediënten geldt dat ze openbaar, vindbaar, toegankelijk,
    uitwisselbaar, herbruikbaar en controleerbaar moeten zijn (FAIR ).

2.  Inclusief *betrekken* van alle *belanghebbenden* in de processen die
    ondersteund worden door het DSGO, met bijzondere aandacht voor de positie
    van burgers.

3.  *Rechtvaardig ontwerpen* en toepassen van de spelregels voor alle
    belanghebbenden, zodat recht gedaan wordt aan hun belang.

4.  *Doelgerichtheid*: doorleven, beoordelen en waarderen van de toepasbaarheid
    en doeltreffendheid van het DSGO, de onderliggende (nieuwe) data, algoritmen
    en gebruikte technologie, voor alle processen die het DSGO ondersteunt.

5.  *Betrokkenheid*: Inrichten en operationaliseren van een werkwijze waarbij
    alle belanghebbenden, inclusief het ‘publiek belang’, betrokken worden
    inclusief de naleving daarvan.

6.  *Controleerbaarheid*: Organiseren van menselijke controle en
    interventiemacht in geautomatiseerde beeld-, oordeels- en
    besluitvormingsprocessen.

7.  *Soevereiniteit*: Alloceren van eigenaarschap, zeggenschap en controle over
    gebruikte data en algoritmen (soevereiniteit).

8.  *Informatieveiligheid*: Voor het DSGO is het belangrijk dat traceerbaar is
    van wie gegevens afkomstig zijn, of de bron ze gewijzigd of verrijkt heeft
    (transparantie en provenance) en dat ze tussen creatie en uitlevering niet
    gemanipuleerd zijn (integriteit). Voor alle belanghebbenden is het
    essentieel dat data juist, volledig en actueel zijn.

### FAIR principes

Op eenduidige manieren samenwerken om informatie zo beter te kunnen beveiligen,
makkelijker uit te wisselen en toegankelijker te maken voor iedereen. Dat is hoe
open standaarden de samenwerking bevorderen tussen de overheid, burger en het
bedrijfsleven. De FAIR Principes zijn een hulpmiddel daarin: het doel van de
principes is het hergebruik van waardevolle data mogelijk maken. De FAIR
Principes dwingen geen standaarden af, maar moedigen communities aan om om data
en diensten vindbaar, toegankelijk, interoperabel en herbruikbaar te maken. In
lijn met het doel van dit adviesrapport nemen we de FAIR principes als basis
voor het formuleren van de principes voor het DSGO.

**Findable (vindbaar)** De eerste stap bij het (her)gebruiken van data is om de
data te vinden. Metadata en data moeten gemakkelijk te vinden zijn voor zowel
mensen als computers. Machine-readable metadata zijn essentieel voor het
ontdekken van datasets en services.

**Accessible (toegankelijkheid)** Zodra de gebruiker de benodigde gegevens heeft
gevonden, moet hij/zij weten hoe deze kunnen worden geraadpleegd, inclusief
authenticatie en autorisatie.

**Interoperable (uitwisselbaar)** De gegevens moeten meestal worden geïntegreerd
met andere gegevens. Bovendien moeten de gegevens samenwerken met applicaties of
workflows voor analyse, opslag en verwerking.

**Reusable (herbruikbaar)** Het uiteindelijke doel van FAIR is het hergebruik
van data te optimaliseren. Om dit te bereiken moeten metadata en data goed
worden beschreven, zodat ze in verschillende situaties kunnen worden
gerepliceerd en/of gecombineerd.

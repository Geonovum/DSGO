Managementsamenvatting
======================

Het Digitaal Stelsel Gebouwde Omgeving (DSGO) staat voor de uitdaging om te komen tot een set van
uniforme afspraken die zorgen voor *veilige, betrouwbare en gecontroleerde
toegang tot data in de bouwsector*. Voor het realiseren van de maatschappelijke
opgaven energietransitie en woningbouw is het van essentieel belang om
toegang te hebben tot accurate gegevens over de gebouwde omgeving. ‘Data moet
stromen’ tussen de private en publieke partijen in de bouw- en
installatiesector, maar ook naar inwoners en woningeigenaren.

Het ministerie van Binnenlandse Zaken en Koninkrijksrelaties (BZK) is in diverse rollen betrokken bij de bouwsector en heeft als opdrachtgever en systeemverantwoordelijke er een groot belang bij dat de ontwikkeling van het DSGO op gang komt. Een aantal *richtinggevende principes* vanuit publiek belang helpen om vaart en richting te geven aan de ontwikkeling van het DSGO en zijn behulpzaam, bijvoorbeeld bij de uitwerking van de globale architectuurschets
(GAS). Aan Geonovum, BIM Loket en CROW is gevraagd deze richtinggevende
principes op te stellen en onder een aantal belangrijke stakeholders (ondermeer
MedMij, Rijksvastgoedbedrijf, Innopay, Aedes) informeel te consulteren.
Geonovum, BIM Loket en CROW beschrijven deze principes op basis van hun ervaringen
met de ontwikkeling en het beheer van afsprakenstelsels voor de vastlegging en
het delen van gegevens in de geo- én bouwsector.

Het resultaat is dit adviesrapport met richtinggevende principes. De principes zijn
onder te verdelen in principes geënt op de samenwerking van partijen in het
stelsel (publieke waarden, <a href='#publiekewaarden'></a>) en het delen van gegevens (FAIR dataprincipes, <a href='#dataprincipes'></a>) over
de gebouwde omgeving.

Het uitgangspunt is om het DSGO te ontwerpen op basis van *publieke waarden* die
de samenleving reflecteren. De voorgestelde ontwerpprincipes waarborgen onder andere een open en transparant ontwerpproces en het open en transparant delen van de uitkomsten. Daarnaast gaat het over
het betrekken van alle belanghebbenden (inclusiviteit), het eigenaarschap en het gebruik van data, standaarden, algoritmen en voorzieningen (soevereiniteit).

De *dataprincipes* zijn beschreven aan de hand van de FAIR-kernbegrippen
vindbaar, toegankelijk, uitwisselbaar en herbruikbaar van gegevens.
Hierbij wordt onder meer ingegaan op de eenduidige vindplaats en identificering
van gegevens in het stelsel, de beschrijving (metadatering) van de herkomst,
kwaliteit en betekenis van de gegevens, de gecontroleerde toegang middels
autorisatie en authenticatie, en de toepassing van (open) standaarden voor de
geo- en bouwinformatie in de publieke sector.

Deze principes zijn vervolgens toegepast op een drietal *voorbeelden uit de praktijk*: de
Wet kwaliteitsborging voor het bouwen (<a href="#wet-kwaliteitsborging-voor-het-bouwen"></a>), assetmanagement (<a href='#assetmanagement'></a>) en het Landelijk Digitaal Platform (<a href='#landelijk-digitaal-platform'></a>).

Vanuit de ontwikkelingen in deze voorbeelden uit de praktijk, gecombineerd met de principes voor
samenwerking en data, worden een *aantal handreikingen meegegeven aan de
ontwikkeling van het DSGO*, die voortkomen uit de principes die in dit rapport genoemd zijn. Deze handreikingen komen kort samengevat op het volgende neer:

-   Maak projectinformatie vindbaar, toegankelijk, uitwisselbaar en herbruikbaar;

-   Pas systeemonafhankelijke, open standaarden toe in het DSGO;

-   Maak bottom-up afspraken met alle betrokkenen;

-   Sluit aan de internationale standaard voor informatiemanagement in de digitale levenscyclus van bouwwerken: de NEN-EN-ISO 19650-serie;

-   Maak goede afspraken over wie eigenaar wordt van in het DSGO gegenereerde
    data, en voor welke toepassing hergebruik toegestaan is;

-   Stel best practices op voor de toepassing van vigerende wet- en regelgeving
    op data platforms en digitale stelsels;

-   Zorg voor een overheidsbrede toolbox met standaard componenten voor
    toepassing in het DSGO en andere stelsels.

De *uitgangspunten, randvoorwaarden en eisen* die tijdens het traject zijn
verzameld zijn samengevat (<a href='#uitgangspunten-randvoorwaarden-en-eisen'></a>) als richtinggevende principes, die opdrachtgever het ministerie van BZK
‘onder de arm mee kan nemen’ bij de verdere uitwerking van het DSGO.

De hier voorgestelde richtinggevende principes op samenwerking en delen van gegevens zijn helpend voor de verdere ontwikkeling van het DSGO. Naar de mening van de schrijvers is er echter meer nodig om vaart te krijgen in de ontwikkeling van het DSGO. Wij bevelen aan dat het ministerie van BZK een aanjaagrol op zich neemt om te komen tot een onderlinge samenwerking gebaseerd op vertrouwen. Daarbij is het noodzakelijk dat op verschillende thema's de stakeholders met elkaar een strategische dialoog voeren over de 'waarom'. Als duidelijk wordt wat men verwacht van elkaar en wat ieder heeft in te brengen, dan wordt ieders motivatie helder en is de samenwerking goed te organiseren.
Tenslotte bevelen we aan om met de ontwikkeling van het DSGO ook aandacht te hebben voor het onderhoud en beheer van de afspraken inclusief de financiering ervan.

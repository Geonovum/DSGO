Managementsamenvatting
======================

Het Digitaal Stelsel Gebouwde Omgeving (DSGO) staat voor de uitdaging om te komen tot een set van
uniforme afspraken die zorgen voor *veilige, betrouwbare en gecontroleerde
toegang tot data in de bouwsector*. Voor het realiseren van de maatschappelijke
opgaven als energietransitie en woningbouw is het van essentieel belang om
toegang te hebben tot accurate gegevens over de gebouwde omgeving. ‘Data moet
stromen’ tussen de private en publieke partijen in de bouw- en
installatiesector, maar ook naar inwoners en woningeigenaren.

Het ministerie van Binnenlandse Zaken en Koninkrijksrelaties (BZK) is in diverse rollen betrokken bij de bouwsector en heeft als opdrachtgever en systeemverantwoordelijke er een groot belang bij dat de ontwikkeling van het DSGO op gang komt. Een aantal *richtinggevende principes* vanuit publiek belang helpt om vaart en richting te geven aan de ontwikkeling van het DSGO en is behulpzaam bij bijvoorbeeld de uitwerking van de globale architectuurschets
(GAS). Aan Geonovum, BIM Loket en CROW is gevraagd deze richtinggevende
principes op te stellen en onder een aantal belangrijke stakeholders (ondermeer
MedMij, Rijksvastgoedbedrijf, Innopay, Aedes) informeel te consulteren.
Geonovum, BIM Loket en CROW beschrijven deze principes op basis van hun ervaringen
met de ontwikkeling en het beheer van afsprakenstelsels voor de vastlegging en
het delen van gegevens in de geo- én bouwsector.

Het resultaat is dit adviesrapport met richtinggevende principes. De principes zijn
onder te verdelen in principes geënt op de samenwerking van partijen in het
stelsel (publieke waarden, <a href='#publiekewaarden'></a>) en het delen van gegevens (FAIR dataprincipes, <a href='#dataprincipes'></a>) over
de gebouwde omgeving.

Het uitgangspunt is om het DSGO te ontwerpen op basis van *publieke waarden* die
de samenleving reflecteren. De voorgestelde ontwerpprincipes waarborgen onder andere een open en transparant ontwerpproces en het open en transparant delen van de uitkomsten. Daarnaast gaat het over
het betrekken van alle belanghebbenden (inclusiviteit), het eigenaarschap en het gebruik van data, standaarden, algoritmen en voorzieningen (soevereiniteit).

De *dataprincipes* zijn beschreven aan de hand van de FAIR-kernbegrippen
vindbaar, toegankelijk, uitwisselbaar en herbruikbaar van gegevens.
Hierbij wordt onder meer ingegaan op de eenduidige vindplaats en identificering
van gegevens in het stelsel, de beschrijving (metadatering) van de herkomst,
kwaliteit en betekenis van de gegevens, de gecontroleerde toegang middels
autorisatie en authenticatie, en de toepassing van (open) standaarden voor de
geo- en bouwinformatie in de publieke sector.

Deze principes zijn vervolgens toegepast op een drietal *voorbeelden uit de praktijk*: de
Wet kwaliteitsborging voor het bouwen (<a href="#wet-kwaliteitsborging-voor-het-bouwen"></a>), assetmanagement bij het Rijksvastgoedbedrijf (<a href="#assetmanagement-bij-het-rijksvastgoedbedrijf"></a>) en het Landelijk Digitaal Platform Klimaatakkoord(<a href="#landelijk-digitaal-platform-klimaatakkoord"></a>).

Vanuit de praktijk is een drietal voorbeelden uit de praktijk uitgewerkt, waarin het delen van data centraal staat: Wet kwaliteitsborging voor het bouwen, Informatieoverdracht bij assetmanagement en het Landelijk Digitaal Platform. Deze voorbeelden hebben tot een aantal *extra handreikingen geleid, die gebaseerd zijn op de uitgewerkte principes*:
- Maak gebruik van open standaarden en overheidsdata (zoals de basisregistraties) die beschikbaar zijn. Begin niet zomaar met het ontwikkelen van een nieuwe standaard en sluit aan bij wat er al is.
- Maak zowel bottom-up als top-down afspraken die werken in de uitvoering en gelijk hun waarde bewijzen voor de gebruikers.
- Nieuwe data die ontstaat moet die ook beschikbaar gemaakt worden. Maak goede afspraken over het eigenaarschap en beheer van deze data. 

De *uitgangspunten, randvoorwaarden en eisen* die tijdens het traject zijn
verzameld zijn samengevat (<a href='#uitgangspunten-randvoorwaarden-en-eisen'></a>) als richtinggevende principes, die opdrachtgever het ministerie van BZK
‘onder de arm mee kan nemen’ bij de verdere uitwerking van het DSGO.

De in dit rapport voorgestelde principes op samenwerking en het delen van data zijn richtinggevend voor de verdere ontwikkeling van het DSGO. Naar de mening van de schrijvers is er echter meer nodig om vaart te krijgen in de ontwikkeling van het DSGO. Wij bevelen het ministerie van BZK aan een aanjaagrol op zich te nemen om te komen tot een onderlinge samenwerking gebaseerd op vertrouwen. Een noodzakelijke taak van deze rol is het voeren van een strategische dialoog over het waarom en de winst van de principes en het data delen, met de stakeholders verbonden aan de zes thema’s van het digiGo. Als duidelijk wordt wat men verwacht van elkaar en wat ieder heeft in te brengen, dan wordt ieders motivatie helder en is de samenwerking goed te organiseren. Tenslotte bevelen we aan om met de ontwikkeling van het DSGO ook aandacht te hebben voor het onderhoud en beheer van de afspraken inclusief de financiering ervan.

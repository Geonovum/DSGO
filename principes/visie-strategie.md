Visie en strategie BZK
======================

Dit adviesrapport met richtinggevende principes voor het DSGO is geschreven in de context van digiGo 
waarin partijen met elkaar afspraken hebben gemaakt om data te laten stromen in de bouwwerk levenscyclus.

Voordat we ingaan op de richtinggevende principes schetsen we de beleidscontext, de rol van het ministerie 
van BZK en de gebieden waar het DSGO het publieke belang en daarmee ook de publieke waarden raakt. 
Vanuit deze context stellen we een aanpak voor waarin gewerkt wordt langs een set van richtinggevende principes.

**Beleidscontext**

De maatschappelijke opgaven waaronder de klimaatopgave, energietransitie en de bouw van 1 miljoen woningen 
maken digitalisering van de bouwsector harder nodig dan ooit. Het DSGO gaat daar invulling aan geven.

Digitalisering is daarom ook expliciet opgenomen als thema in het Klimaatakkoord Gebouwde Omgeving en 
digitalisering (en digiGo) is onderdeel van het BZK beleid voor bijvoorbeeld innovatie, stikstofreductie 
door onder andere een efficiëntere bouwlogistiek, het stimuleren van de energietransitie, het inzichtelijk 
krijgen van de bouwkwaliteit, verduurzaming en circulair bouwen.
BZK heeft tevens de digitale transitie in Nederland geagendeerd met haar beleid rondom open data , 
open standaarden en met de Agenda Digitale Overheid (2020). Deze agenda gaat in op innovatie, dienstverlening, 
toegankelijkheid, en het beschermen van grondrechten en publieke waarden.

**Belang van het DSGO voor BZK**

BZK heeft vanuit verschillende rollen belang bij het DSGO en kan vanuit die rollen de ontwikkeling van 
het DSGO stimuleren en aanjagen. Deze rollen kunnen als volgt samengevat worden:

1. *Systeemverantwoordelijk* voor een goed functionerende bouwsector en het integreren van de digitalisering in de bouwsector. BZK stimuleert daarom de samenwerking binnen de sector, tussen verschillende onderdelen van de rijksoverheid en medeoverheden; 

2. *Beleidsmaker* vanuit haar verantwoordelijkheid voor verschillende beleidsthema’s zoals weergegeven in bovenstaande beleidscontext. Als beleidsmaker zal BZK monitoren in hoeverre het beleid en de regelgeving effectief zijn. Voor deze monitoring zal BZK *gebruiker* zijn van het DSGO om de juiste data te verzamelen;

3. *Behartiger* van publieke belangen: borgen van publieke waarden in het maken van het afsprakenstelsel DSGO;

4. *Opdrachtgever* voor het vastgoed van het Rijk (uitgevoerd door het Rijksvastgoedbedrijf) om het assetmanagement te optimaliseren. In deze rol is BZK ook *gebruiker* van het DSGO;

5. *Gebruiker* van het DSGO BZK maakt op allerlei manieren gebruik van het DSGO, zie daarvoor de rol van opdrachtgever en beleidsmaker, maar denk ook aan het beantwoorden van Kamervragen;

6. *Subsidiegever* voor het DSGO en ter stimulering van diverse beleidsdoelen.


**Richtinggevende principes DSGO**

BZK wil met dit adviesrapport vanuit haar systeemverantwoordelijkheid de ontwikkeling van het DSGO vaart geven met 
richtinggevende principes. Deze bestaan uit eisen, wensen en randvoorwaarden voor het ontwikkelingsproces en de 
inhoudelijke uitwerking van de afspraken.  
In hoofdstuk vier worden de ontwerpprincipes voor het ontwikkelingsproces gepresenteerd. Deze gaan dus over de manier 
waarop de samenwerking tot stand komt. Deze principes zijn gebaseerd op publieke waarden, om de publieke belang 
weerspiegeld te zien. Ze zijn richtinggevend voor het ontwerpproces voor elk thema.
In hoofdstuk 5 worden de principes gepresenteerd voor het maken van afspraken voor het uitwisselen van data. Daarbij wordt uitgegaan van:
- Een minimale set op basis van wat noodzakelijk is voor de usecase. Niet meer en niet minder.
- Gebruik van reeds bestaande standaarden in plaats van het ontwikkelen van nieuwe.
- De ontwikkeling van koppelvlakken, zodat elke partij heeft te dealen met zijn eigen legacy, maar dit geen hypotheek legt op de voortgang binnen de sector.  


Publieke waarden
================

Het DSGO dient het publiek belang door data uit de gebouwde omgeving beschikbaar
te stellen voor alle belanghebbenden bij de data. Om het publieke belang te
waarborgen worden 8 ontwerpprincipes gehanteerd voor het ontwerpproces van het
DSGO. Deze 8 ontwerpprincipes zijn in dit hoofdstuk vertaalt in uitgangspunten,
randvoorwaarden en eisen. Ze geven richting aan het proces om te komen tot
sector brede afspraken over uitwisseling, eigenaarschap en organisatie van data.

Het DSGO ontwerpen op basis van publieke waarden die de samenleving reflecteren
-------------------------------------------------------------------------------

Het doel van het DSGO is om te komen tot een set van uniforme afspraken die
zorgt voor veilige, betrouwbare en gecontroleerde toegang tot data in de
bouwsector. Door deze uniforme afspraken kunnen partijen makkelijk en veilig
gebruik maken van reeds beschikbare data. In alle fases van de levenscyclus van
een bouwwerk.

Het DSGO gaat over de totale gebouwde omgeving en dient daarmee de samenleving
in heel veel processen. Voorbeelden daarvan zien we terug in de behoeftes van
publieke en private organisaties naar data-uitwisseling die zijn samengevat in
34 use cases, gegroepeerd in zes thema’s. Het DSGO regisseert samenhang door te
komen tot een set van afspraken over het uitwisselen van data tussen
organisaties. Het DSGO helpt digitalisering in de bouw- en installatie sector,
en draagt daarmee bij aan diverse maatschappelijke opgaven.

Veel partijen uit de samenleving dragen bij om tot het gewenste resultaat te
komen en wisselen daartoe data uit met elkaar. Datasets over een gebouw dienen een groot aantal partijen uit de samenleving. Daarmee dient deze data zowel een privé belang (bijvoorbeeld de data over het energiegebruik binnen een gebouw) als ook een publiek belang (bijvoorbeeld het
voldoen aan de brandveiligheidsvoorschriften of de voorschriften uit de bouwvergunning). Het is daarom van belang dat het DSGO de publieke waarden van de samenleving reflecteert, en dat alle betrokkenen zich kunnen vinden in de afspraken. Het effect van deze benadering zou kunnen zijn dat de  adoptie van het DSGO versneld wordt.

De gemaakte afspraken borgen als het goed is de belangen van elke betrokken
partij en worden vervolgens omgezet in technologie die de uitwisseling van data
werkend maakt. Vaak is deze technologie een ijsberg, waar we alleen het topje
van zien, het zogenaamde burgerperspectief. WAAG laat dit zien in hun visie op
technologie uitgewerkt in hun [digitale routekaart](https://waag.org/sites/waag/files/2020-05/routekaart-digitale-toekomst-v0.3.pdf). Wat onder water is, zien we
niet. Maar uiteindelijk is alle technologie gemaakt door mensen. Zij zijn het
die deze ontwerpen, ontwikkelen, uitrollen en stap voor stap onze maatschappij
veranderen. Technologie is niet neutraal, maar het product van talloze
beslissingen, die gebaseerd zijn op de waarden die de ontwerper hanteert. Daar
ligt ook de sleutel tot het verkrijgen van meer grip op deze ontwikkelingen: we
moeten niet alleen kijken naar het topje, maar met elkaar de hele ijsberg zien
en ontwerpen. Voor het DSGO doen we dat dus op basis van publieke waarden, de we
concreet hebben gemaakt in de hierna uitgewerke 8 ontwerpprincipes.

**Basisvoorwaarden publieke waarden**

In 2017 heeft het Rathenau instituut met haar onderzoek 'Opwaarderen - Borgen van publieke waarden in de digitale samenleving' aandacht gevraagd voor dit onderwerp en gepleit voor een actieprogramma. Sinds dat moment heet het Ministerie van BZK deze handschoen opgepakt, als hoeder van de grondwet en grondrechten. Er zijn diverse actielijnen uitgezet vanuit de [Agenda Digitale Overheid](https://www.digitaleoverheid.nl/overzicht-van-alle-onderwerpen/nldigibeter/beschermen-van-grondrechten-en-publieke-waarden/). Daarin wordt ook aangegeven wat tot nu toe bereikt is. Vanaf 2019 is de voorlichting gestart over dit onderwerp. Tevens is er onderzoek verricht naar de effecten van digitalisering op de maatschappij.

Deze aandacht heeft er onder andere toe geleid dat er ook concrete handvatten zijn ontwikkeld:
- Er zijn diverse beleidsinstrumenten gerealiseerd zoals een toolbox om gemeenten te helpen verantwoord te innoveren, zoals de [praktijkrichtlijn open urban platforms](https://www.nen.nl/nieuws/smartcities/nederlandse-praktijkrichtlijn-open-urban-platforms-beschikbaar/); 
- Er is een handreiking ontwikkeld voor [non-discriminatie bij de toepassing van AI](https://www.rijksoverheid.nl/documenten/rapporten/2021/06/10/handreiking-non-discriminatie-by-design);
- Er is in april 2021 een code ontwikkeld door de Universiteit Utrecht voor [goed digitaal openbaar bestuur](https://www.rijksoverheid.nl/documenten/rapporten/2021/04/30/code-goed-digitaal-openbaar-bestuur);
- naast de Rijksoverheid heeft ook de VNG met de gemeenten nagedacht over [principes voor de digitale samenleving](https://vng.nl/sites/default/files/2019-11/09a-bijlage-principes-voor-de-digitale-samenleving.pdf);
- vanuit het locatiepact waarin een groep overheden, bedrijven en kennisinstellingen met elkaar samenwerken aan locatietechnologie, is een [ethische referentie](https://www.wijsmetlocatie.nl/wat-we-doen/ethiek) ontwikkeld. Deze is in de praktijk getoetst en vergeleken met diverse andere ethische referenties.

Ook Vanuit **Europa** is er een sterk sturende rol van de commissie op het handhaven van publieke waarden zoals blijkt uit de Europese digitale strategie. Bouwstenen in de Europese digitale strategie zijn:
- De Verordening Digitale Markten (Digital Markets Act, DMA), die de digitale eenheidsmarkt reguleert, en een reeks eisen stelt t.a.v. interoperabiliteit, eerlijkheid en openheid, en de markpositie reguleert van grote online platformen die als gatekeepers functioneren. De DMA is als voorstel gepubliceerd eind 2020, met een beoogde implementatie uiterlijk begin 2022.
- De Verordening Digitale Diensten (Digital Services Act, DSA), die de digitale eenheidsmarkt als gelijk speelveld inricht voor innovatie, groei, en concurrentie, en waar de grondrechten van alle gebruikers van digitale diensten actief gewaarborgd zijn, onder meer door vereisten t.a.v. transparantie en een verantwoordingsraamwerk voor dienstverleners. De DSA is als voorstel gepubliceerd eind 2020, met een beoogde implementatie uiterlijk begin 2022.



Ontwerpprincipes
----------------

### Open en transparant ontwerp proces

Het DSGO ontwerpen we op basis van publieke waarden in samenwerking met alle
betrokkenen bij de 34 benoemde use cases (zie figuur DSGO use cases, hieronder). Het DSGO
ondersteunt daarmee diverse publieke belangen van verschillende actoren. Het
ontwerpproces is daarin bepalend. Centraal in dat proces staan het
‘burgerperspectief’ en participatie van betrokkenen. Deze participatie goed
vormgeven en begeleiden is fundamenteel randvoorwaardelijk en tegelijkertijd de
grootste uitdaging bij de ontwikkeling van het DSGO.

**Figuur: De DSGO use cases**
![](media/DSGO-use_cases.png)

De ontwerpprincipes zijn daarom bedoeld als werkwoorden, die de participanten
tijdens het ontwerpproces doordenken en doorleven, zodat de juiste keuzes
gemaakt worden. In het vervolg illustreren wij deze ontwerpprincipes op basis
van de genoemde use cases.

>   **Randvoorwaarde:** Alle betrokkenen bij een use case bespreken de
>   ontwerpprincipes, om concreet te maken wat deze voor een use case betekenen. De
>   keuzes die hieruit volgen worden vastgesteld en ingericht, bijgesteld en zo
>   lerend ontwikkeld, zodat anderen daarop kunnen voortbouwen.

### Open en transparante uitkomsten

Data, algoritmen en technologie zijn navolgbaar, herleidbaar en begrijpelijk.
Binnen de usecases worden data en datasets gevormd, gebruikt, bewerkt,
doorgegeven. [Data(sets)](#data-datasets-en-metadata) die uitgewisseld worden, daarvan is duidelijk hoe deze
in de opeenvolgende processtappen zijn ontstaan zodat de oorsprong herleidbaar
is.

Dit principe is van belang om alle partijen in de keten te informeren over de
herkomst en dus de kwaliteit van de data. Voor het achterhalen van de
bouwkwaliteit is het bijvoorbeeld voor de gemeente van belang dat alle
kwaliteitscontroles goed zijn uitgevoerd. Mocht er ergens een probleem mee zijn,
dan kan altijd teruggezocht worden naar de oorsprong van de kwaliteitscontrole
en de onderliggende data.

>   **Eis:** Usecases leggen voor elke data(set) die tussen partijen uitgewisseld wordt,
>   vast wat de oorsprong van deze dataset is en welke bewerkingen deze heeft
>   ondergaan.

### Inclusiviteit

Inclusiviteit houdt in dat zorgvuldig omgegaan wordt met de belangen van alle
belanghebbenden. Het zorgt ervoor dat alle belanghebbenden input kunnen geven.
Een onafhankelijke voorzitter is daarin een pré. Die zorgt ervoor dat in het
proces van belangenafweging eventuele tegengestelde belangen en
minderheidsbelangen meegenomen worden. Voor elke usecase wordt bijvoorbeeld
nagegaan of alle betrokkenen aan boord zijn of vertegenwoordigd zijn, voor het
uitwerken van de usecase, met bijzondere aandacht voor de positie van burgers.

In het kader van circulariteit en bouwkwaliteit is het bijvoorbeeld van belang
burgers te betrekken. Zolang hun woning goed functioneert is er niets aan de
hand. Op het moment dat er duidelijk problemen blijken te zijn met bepaalde
materialen of producten, dan willen burgers graag weten of deze materialen of
producten in hun woning verwerkt zijn.

>   **Randvoorwaarde:** Maak de ontwikkeling van het DSGO inclusief, zodat de belangen
>   van alle stakeholders zorgvuldig aan bod komen bij elke usecase. De inzet van
>   een onafhankelijk voorzitter is daarbij een aanrader.

### Rechtvaardigheid

Rechtvaardigheid ziet toe op het eerlijk behandelen van elke belanghebbende. Dat
houdt in dat de gemaakte afspraken en spelregels eerlijk worden toegepast in
elke situatie zonder ‘aanziens des persoons’. In de context van het DSGO is
daarbij een eerlijke en volledige weergave van feiten gebaseerd op data
essentieel. Op basis van data worden immers besluiten genomen zoals het
toekennen van een vergunning.

In het kader van bouwkwaliteit is het van belang dat alle kwaliteitsinformatie
over het bouwwerk bekend is en eerlijk wordt weergegeven ook als eventuele
afkeuringen eerder in de keten zijn ontstaan, zodat de oplevering van het
bouwwerk goedgekeurd kan worden door de gemeente. Dit is van belang zowel voor
de gemeente als voor de toekomstig eigenaar en beheerder.

>   **Eis:** Ontwerp elke usecase binnen het DSGO rechtvaardig, zodat alle
>   belanghebbenden een eerlijke en volledige weergave van de feiten kunnen inzien.

### Doelgerichtheid

Data wordt uitgewisseld met een bepaald doel. De gebruikers mogen de data niet zondermeer voor een ander doel gebruiken. Er is sprake van doelbinding. Voor elke usecase worden data, algoritmen, voorzieningen en technologie
met een specifiek doel gebruikt. De data die wordt vastgelegd en doorgegeven is nodig voor
een specifiek doel en wordt daarom geregistreerd en bewust gebruikt ook door andere
belanghebbenden. Dit geldt extra voor privacy gevoelige informatie.

In het kader van de energietransitie stimuleren is gebruik van gebruiksdata over
energie mogelijk terug te voeren op het gedrag van de bewoner/ huurder en
daarmee privacy gevoelig. Deze informatie mag daarom alleen gebruikt worden door
de bewoner zelf, na zijn toestemming of voor een analyse waarin de gegevens voor
een wijk verzameld worden, maar niet meer terug te voeren zijn op een adres.

>   **Eis:** Ontwerp elke usecase binnen het DSGO doelgericht, zodat de uit te
>   wisselen data geschikt en voldoende is voor het doel, waarvoor de informatie
>   nodig is.

### Betrokkenheid

In aanvulling op inclusiviteit (iedereen die er toe doet is betrokken) ziet
betrokkenheid erop toe dat alle belanghebbenden input geven op de inrichting van
een usecase, en zijn er ‘checks en balances’ om toe te zien op de naleving van
de afspraken. Voor het DSGO geldt specifiek dat voor elke afspraak waarin
informatie wordt vastgelegd en beschikbaar gemaakt, of dit verplicht of
optioneel is en dat partijen individueel of via hun brancheorganisatie zich
verplichten daaraan te houden. In deze afspraken kunnen ook overgangstermijnen
worden vastgelegd.

In het kader van het optimaleren van circulariteit is het bijvoorbeeld van
belang dat alle toeleveranciers hun productinformatie ter beschikking stellen,
zodat een compleet beeld wordt verkregen van een gebouw. Het gebouwdossier wordt
daarmee compleet, waarop in de toekomst zinvolle besluiten mogelijk zijn over
hergebruik van materialen na ontmanteling van het bouwwerk.

>   **Randvoorwaarde:** Voor elke usecase worden de afspraken met alle betrokkenen
>   gemaakt en vastgelegd. Onderdeel van de afspraak is duidelijkheid over het
>   verplichtende karakter en de manier waarop toezicht wordt gehouden over de
>   naleving ervan.

### Controleerbaarheid

Dit principe ziet toe op het organiseren van menselijke controle en
interventiemacht in geautomatiseerde beeld-, oordeels- en
besluitvormingsprocessen. Naarmate meer en meer informatie geautomatiseerd
beschikbaar is, kan de menselijke maat over het hoofd gezien worden, of
belangrijke details vergeten worden.

In het kader van het optimaliseren van logistieke processen in de bouw is het
bijvoorbeeld van belang om onverwachte gebeurtenissen, zoals vertragingen in
productleveringen, op te vangen en daarom de inzet van specifieke kraan uit te
stellen. Voor het checken van de bouwkwaliteit zijn menselijke controles
noodzakelijk, zowel op de verstrekte gegevens, als op de manier waarop
kwaliteitscontroles zijn uitgevoerd. Audits zijn een manier om de werking van
het kwaliteitssysteem van betrokken partijen periodiek te controleren.

>   **Eis:** ontwerp elke usecase zo dat er kan worden ingegrepen in de
>   geautomatiseerde processen.

### Soevereiniteit

Soevereiniteit betekent het recht hebben om te beschikken over iets zonder
verantwoording aan een ander te hoeven afleggen. Dit principe ziet toe op het
alloceren van eigenaarschap, zeggenschap controle over en gebruik van data,
standaarden, algoritmen en voorzieningen. In de context van het DSGO is dan
duidelijk met welke natuurlijke of rechtspersoon je afspraken moet maken voor
het delen, manipuleren en hergebruiken van data, standaarden, algoritmen en
voorzieningen en de daaruit voortvloeiende nieuwe of aangepaste data die
ontstaat.

>   **Uitgangspunt:** binnen het DSGO wordt bepaald welke belanghebbende (in
>   juridische termen natuurlijke persoon of rechtspersoon) eigenaar is en/of
>   zeggenschap en controle uitoefent over en/of gebruik maakt van de data(set),
>   standaard, algoritme of voorziening die van belang zijn binnen de usecases. Met
>   deze belanghebbenden kunnen vervolgens afspraken worden gemaakt om de data(set),
>   standaard, algoritme of voorziening FAIR te kunnen (her)gebruiken.

### Informatieveiligheid

Informatieveiligheid houdt in dat er maatregelen getroffen zijn om er voor te
zorgen dat - gegevens niet gemanipuleerd zijn tussen bron en eindgebruiker
(integriteit); - alleen de rechthebbende inzage krijgt in de gegevens
(autorisatie en autenticatie). - de eindgebruiker kan vaststellen dat de
gegevens betrouwbaar zijn en inzicht heeft of de bron de gegevens gewijzigd
heeft (transparantie en provenance).

>   **Eis:** Binnen het DSGO worden maatregelen getroffen om de integriteit te
>   waarborgen.

>   **Eis:** Het DSGO voorziet in autorisatie en athenticatiemogelijkheden, zodat alleen
>   de rechthebbenden inzage krijgen in de data(sets) die uitgewisseld worden.

>   **Eis:** Het DSGO geeft transparant weer wat de bron is van elke dataset en welke
>   bewerkingen deze heeft ondergaan en/of aan welke kwaliteitseisen deze voldoet in
>   termen van actualiteit, volledigheid en juistheid), zodat de eindgebruiker de
>   betrouwbaarheid kan vaststellen.
